h1. Velkommen til Kodeklubben!

Først og fremst, tusen takk for at du deltar!

Kodeklubben handler om morsom læring og kreativ eksperimentering. Det er viktig at barna trives i Kodeklubben, slik at det ikke oppleves som en vanlig skoletime. Målet er å formidle at de bestemmer over datamaskinen, og at de kan få den til å gjøre som de vil - ikke omvendt.

Dette er det absolutt viktigste målet for Kodeklubben. Å forstå stegvis problemløsing, eller å bli flinkest mulig til å kode, er underordnet selve opplevelsen av å mestre maskinen. Prosjektene vil la barna lære seg dette selv.

Vi har utformet en samling nybegynnerprosjekter som barna kan velge blandt for å komme igang. De vil nok ikke følge instruksjonene slavisk, men spørre spørsmål, eksperimentere og velge hva de selv vil fokusere på. Dette er kreativitet i praksis og bør roses! Du er der for å hjelpe dem inn på sporet igjen hvis eksperimentene sporer av fullstendig.

Forhåpentligvis vil dette engasjere barna slik at læringen blir en lek. Forsikre dem om at de ikke kan ødelegge noe ved å prøve ut ting i Scratch. Der hvor barna trenger støtte for å oppnå det de prøver på, tre til. Men hvis de har det gøy og er produktive, prøv å ikke bland deg inn. Tenk på at de fleste av prosjektene er spill, og barna vil ønske å bruke tid bare på å spille dem, så la dem få lov til det.

Dette er en utradisjonell læreprosess, hvor tonen må balanseres mellom morro og samarbeid, og forstyrrende bråk. Les dokumentet "Hvordan skape et positivt læremiljø":http://www.kodeklubben.no og snakk med den ansvarlige læreren om skolens adferdsregler.

h2. Forberedelse 

Kodeklubben er en ekte klubb, og ekte klubber bruker merker! Vi har lagt ved et ark med merker som du kan skrive ut. Hvis du klistrer en utskrift til et stykke papp og fester en sikkerhetsnål, kan det bli et merke. Spør hva hvert barn heter helt i begynnelsen av den første timen, og skriv det på merket deres. Når timen er over kan du samle merkene i en boks, og levere dem ut neste gang. Da føler barna seg litt mer fokuserte på at de er medlemmer i en ekte klubb, og det blir lettere for deg å huske hva de heter!

h3. Bruksanvisning

Brukermanualen for Scratch finner du i "Scratch Guides"-katalogen. Der ligger også Scratch-kortene som viser hvordan man utfører ofte brukte funksjoner. Beregn ett sett av disse kortene for hver tredje deltager. En god idé kan være å laminere dem slik at de varer lengre! Noen av disse kortene har litt annerledes design enn de andre, fordi vi følte at de manglet i Scratch så vi designet dem selv. Du finner også en "Bli kjent med Scratch"-håndbok som du kan skrive ut.

h3. Den første kodetimen

Før du starter hver time, anbefaler vi at du selv fullfører hvert prosjekt slik at du er godt forberedt.

Finn ut av hvilket nivå gruppen din er på, ved håndsopprekning som beskrevet i "Spørsmål til første kodetime":http://www.kodeklubben.no. Hvis de aldri har brukt Scratch før, så sett dem på det første prosjektet - "Felix og Herbert". Første del av første time må du lede dem igjennom (se prosjekt-fila). Etterpå blir barna selvdrevne og din oppgave blir å rettlede dem når de står fast.

h2. Prosjekter og nivåer

Vi har opprettet ni prosjekter. Det er tre prosjekter for hvert vanskelighetsnivå. Hvert prosjekt har grunnleggende oppgaver som leder frem til et enkelt spill, og i tillegg er det utfordringsoppgaver som deltagerne kan bryne seg på, hvor det ikke er noe klart og entydig fasitsvar.

De grunnleggende oppgavene bør ta en time hver, men det er mindre trolig at tilleggsoppgavene blir fullført på en time. Hvis en elev liker et prosjekt og ikke blir ferdig med det på en uke, men ønsker å fortsette med det uken etter eller ta det med hjem, så la dem få lov til det. Det er alle sin Kodeklubb så alle skal få lov til å lære og leke i sitt eget tempo. Og vær forberedt på, at barna *vil* synes utfordringsoppgavene er utfordrende! Ikke gi opp og røp svarene (du har de fullstendige Scratch-filene for hvert spill), men gi dem heller tips og hint slik at de selv kan komme frem til en løsning.

h2. Lagring av oppgavene

Lagre barnas arbeid online på Scratch-nettstedet. Opprett en konto for skolen og lagre arbeidet på slutten av hver time. Forsikre deg om at det går greit før du starter den første timen, slik at du tar høyde for eventuelle nettverksproblemer. Hør med skolens IT-support hvis det oppstår problemer, eller opprett en nettverksmappe hvor hver deltager kan lagre arbeidet sitt.

h2. Loggfør fremdriften

Skriv ned datoene for når deltagerne fullfører hvert prosjekt. Når alle prosjektene for nivået er fullført, gir du dem diplomet deres. Diplomene finner du som PDF'er som du skriver ut og fyller inn selv. Overrekk diplomet på slutten av timen og klapp ivei.

h2. Brukerstøtte

Vi har gjort vårt beste for at dette skal være klart og enkelt, men vi vet at det vil alltid dukke opp spørsmål. Hvis du står fast eller er usikker på noe, er du velkommen til å sette deg i kontakt med oss. Vi har en facebook-gruppe på "www.facebook.com/Kodeklubben":http://www.facebook.com/Kodeklubben.


